---
layout: article
title: "Lapse kõne areng"
categories: poorduda
excerpt: "Tühi rida"
author: kirja_tsura
tags: [Häälduspuuded, readability, test]
ads: false
---



Iga laps on erinev ja seetõttu ka areneb erinevalt. Ka kõne areneb igal lapsel natuke isemoodi ja seetõttu on sageli keeruline vahet teha, kas lapse kõne on eakohane või mitte. 

Järgnevalt on välja toodud olulisemad märksõnad, mis viitavad võimalikule kõne arengu probleemile. Kui lapsel esineb **kaks või enam tunnust**, tasub pöörduda logopeedi poole lapse kõne arengu hindamiseks. Ka siis, kui küsimustik ei kirjelda täpselt lapse kõneprobleemi, kuid vanemal on mure lapse kõne arengu osas, tasub kindlasti logopeedilt nõu küsida. 

Logopeedi soov on lapsevanemat toetada – küsi julgesti abi! 

{% include toc.html %}

 Pöördu logopeedi poole nõu saamiseks, kui: 

## 2-aastane laps: 
* ei ole huvitatud täiskasvanuga koos tegutsemisest, ei vaata suhtlemisel silma 
* ei ühenda sõnu omavahel, st ei kasuta järjest paari sõna 
* ei mõista talle esitatud lihtsaid korraldusi, nagu nt „Too pall!“ või „Tule siia“ või „Anna käsi“ 
* sõnavaras on alla 50 sõna  

 
## 3-aastane laps: 
* kõne on võõrale täiskasvanule raskesti mõistetav 
* ei ole huvitatud koosmängust täiskasvanuga
* kõne on väga agrammatiline, st et laps kasutab valesid sõnalõppe või jätab sõna lõpu üldse ära (nt *Poiss **tule** – Poiss **tuleb***)
* laused koosnevad ainult paarist sõnast
* ei ole huvitatud lühikese loo kuulamisest, pliiatsiga kritseldamisest
* sõnavara on väga väike, nt ta ei tea veel enamlevinumate loomade, ümbritsevate esemete nimetusi, kasutab väga vähe tegusõnu, ei tea värvuste nimetusi jne
* nii söömisel kui rääkimisel esineb süljevoolust


## 4-aastane laps:
* ei ole huvitatud koosmängust täiskasvanute ega eakaaslastega
* laused on lühikesed (3-4-sõnalised) ja ta ei kasuta mitut järjestikust lauset, et jutustada (rääkida hetkel toimuvast või toimunud sündmusest)
* kõne on agrammatiline – ta eksib ajavormidega (nt *Eile **käin** poes – Eile **käisin** poes*) või sõnalõppudega (nt ***tegisin** kooki – **tegin** kooki*)
* ei ole huvitatud raamatute või eakohaste jutustuste kuulamisest 
* sõnavara on väike – ta ei oska nimetada terviku väiksemaid osi (nt kulmud, ripsmed, põsed – näo osad), ei kasuta ja ei mõista üldnimetusi (nt leib, sai, piim – söögiasjad; pluus, jope, sall - riided)
* kõne on kohati raskesti mõistetav, esineb palju hääldusprobleeme
NB! Hääldusprobleemide puhul vt [*“Häälduspuuded – millal pöörduda”*]()


## 5-aastane laps:
* ei ole huvitatud koosmängust eakaaslaste ega täiskasvanutega
* ei jutusta – st et laps ei kasuta mitut järjestikust lauset, et rääkida mõnest toimunud sündmusest
* lausetes esineb agrammatisme – st et laps kasutab valesid sõnalõppe (nt *palju **pliiatsid** – palju **pliiatseid***) või sõnatüvesid (nt *akenad - aknad*), jätab lausest olulise sõna ära või kasutab sõnu vales järjekorras
* kasutab väga lühikesi (3-4-sõnalisi) lauseid
* sõnavara on väike – laps ei oska nimetada vastandsõnu (nt märg – kuiv), ei mõista ja ei oska ise koostada kirjeldust
* ei mõista talle ette loetud või jutustatud eakohast teksti
* ei häälda kõiki häälikuid korrektselt (nt lapse kõnes pole veel R või S-häälikut või need on millegagi asendatud)
NB! Hääldusprobleemide puhul vt [*“Häälduspuuded – millal pöörduda”*]()
* ei tunne ühtegi tähte, ei kirjuta oma nime

## 6-aastane laps:
* ei ole huvitatud koosmängust eakaaslaste ega täiskasvanutega
* ei oska jutustada – st et laps ei kasuta mitut järjestikust lauset, et rääkida mõnest toimunud sündmusest
* kõne on agrammatiline – laps eksib sõnalõppudega, lausest on sõnad puudu või on need vales järjekorras (nt *Poiss seeni metsast korjab – Poiss korjab metsast seeni*)
* kõne on väljaspool situatsiooni raskesti mõistetav, kuna laps kasutab palju asesõnu
* sõnavara on piiratud – laps eksib sarnase tähendusega sõnadega, ei oska nimetada terviku osasid (nt ei tea, et kellal on seierid, kingal konts jne), ei kasuta liitsõnu
* ei tunne ühtegi tähte, ei kirjuta oma nime
* ei oska määrata hääliku asukohta sõnas (alguses, keskel, lõpus)
* ei häälda kõiki häälikuid korrektselt (nt lapse kõnes pole veel R või S-häälikut või need on millegagi asendatud)
NB! Hääldusprobleemide puhul vt [*“Häälduspuuded – millal pöörduda”*]()



---

Materjali on koostanud Siiri Karm, tuginedes lisaks oma praktikale järgmistele teostele:
*“Lapse kõne arendamine. Praktilisi soovitusi kõnelise suhtlemise kujundamisel”* (Merit Hallap, Marika Padrik, 2008)
*“5-6-aastaste laste kõne test”* (koostanud Marika Padrik jt, 2013) 

