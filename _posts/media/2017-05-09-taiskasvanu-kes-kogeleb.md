---
layout: article
title: "Täiskasvanule, kes kogeleb"
categories: media
excerpt: "Tühi rida"
author: kirja_tsura
tags: [Häälduspuuded, readability, test]
ads: false
---


## Mis on kogelus?

Umbes 1 inimene sajast kogeleb. Inimesed kogelevad erinevatel viisidel. Mõni võib jääda justkui blokki sõna hääldamisel (võimetus mingi aja jooksul häält ja häälikuid tekitada: ----tere) , teine kordab (te-te-te-tere) või venitab (teeere) häälikuid jne. Kui Sa oled kogeleja ja mõtled enda kõne peale, siis küllap avastad, et kõneled vahel täiesti sujuvalt, näiteks omaette või lemmikloomaga rääkides. Kogelust esineb aga tavaliselt rohkem siis, kui oled väsinud, põnevil, stressis vm. Kogelus tekib tavaliselt lapseeas. Teismeeas tõuseb inimese eneseteadlikkus. Kujunevad välja kogelusega seotud mõtted ja tunded, näiteks sellest, kuidas kogelus Sind mõjutab või mida teised inimesed Sinust arvavad. Kogelejad kasutavad erinevaid strateegiaid keerukamate suhtlussituatsioonidega toimetulekuks. Võib-olla Sa oled otsustanud jätkata kõnelemist olenemata sellest, kuidas Sa räägid. Mõned inimesed püüavad aga varjata ja vältida kogelust isegi sellistel hetkedel, kui nad oleksid soovinud midagi öelda. Kogelus on sageli puue, mis häirib kogelejat igapäevaselt. Seega on loomulik, et elu jooksul kujuneb lisaks kõnele välja ka nn. kogeluse varjatud pool ehk negatiivsed tunded ja mõtted seoses kogelusega ning paljudel esinev vältimiskäitumine (st välditakse rääkimist, kartes kogeluse esinemist). Sellisel juhul on hea, kui nendest asjadest saab rääkida logopeediga ning teraapia abil kogeluse negatiivset mõju vähendada.

## Miks Sa kogeled?

Kõige tõenäolisemalt põhjustab kogelust erinevate faktorite kombinatsioon, mitte üksik põhjus. On teada, et kogelejate hulgas on rohkem mehi kui naisi. Uuringud on näidanud, et on olemas pärilik soodumus kogeluse tekkeks, kuna risk kogeleda on 20% suurem, kui mõnel lähisugulasel on kõnepuue. Emotsionaalne stress lapseeas võib soodustada kogeluse väljakujunemist. Ka väga kiire või väga aeglane kõneareng lapseeas soodustab kogeluse teket. Analüüsides neid nüansse, võid Sa aru saada, millised põhjusfaktorid mängisid rolli Sinu kogeluse väljakujunemisel. Oma kõne muutmiseks aga nendest teadmistest ei piisa.

## Mida saad Sina oma kõne heaks teha?

Küsi abi logopeedilt! Kui oled juba varem kõneravis käinud ning tunned, et sellest polnud abi, siis proovi uuesti, sest teraapia võib olla muutunud ning Sina ise võid olla muutunud. Logopeed on nagu giid, kes saab Sind juhatada ja toetada oma kõnega tegelemisel. Kui tahad siiski ise juba midagi enda kõne heaks teha, siis võid alustada järgmiste tegevustega:
1. Probleemi mõistmine. Mistahes probleemi lahendades, tuleks esmalt õigesti mõista probleemi ennast. Mõtle, mida Sa teed siis, kui Sa kogeled (Kas kordad või venitad häälikuid vm? Kas suled silmad? Kas püüad kiiresti ära rääkida? Jne.). Oleks mõttekas arutleda ka selle üle, millised on Sinu kogelusega seotud mõtted ja tunded (Kui tõsine on see probleem Sinu jaoks? Kas see on Sulle takistuseks suhetes või tööl? Jne.)
2. Üks samm korraga. Mõeldes oma kogelusele, näib see olevat nagu pusle, mis koosneb üksteisega sobivatest väikestest osadest ja moodustab lõpuks terviku. Korraga paigutad siiski vaid ühe tüki. Alusta sellega, mida on Sinu arvates võimalik muuta. Näiteks võid 2-3 korda päevas proovida hääldada ühte lauset eriti hoolikalt – aeglaselt ja lõdvestunult. Uuringud näitavad, et aeglaselt rääkides enamik inimesi kogeleb vähem.
3. Võta ühendust teiste kogelejatega! Sel moel saad jagada oma muret inimestega, kes Sind mõistavad, õppida teistelt ning teha koos teistega kõneharjutusi. [*Eesti Kogelejate Ühing*](www.kogelus.ee) korraldab regulaarselt kõneravilaagreid talvel ja suvel. Lisaks organiseeritakse ka tööd eneseabigruppides.

**Kokkuvõttes** soovime, et Sa ei jääks oma murega üksi. Kõneravis saad logopeediga rääkida oma kogelusest ning seejärel soovitab logopeed võtteid, mis aitavad vähendada just Sinu kogelust ning sellega kaasnevaid raskusi.

